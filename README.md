# Smart-Homes-for-Sustainable-Cities
Έργο για τον 6ο Πανελλήνιο Διαγωνισμό Ανοιχτών Τεχνολογιών στην εκπαίδευση

Εισαγωγή

Οι πόλεις αποτελούν κόμβους για την ανταλλαγή ιδεών, για το εμπόριο, τον πολιτισμό, την επιστήμη, την παραγωγικότητα, την κοινωνική ανάπτυξη κ.ά. Στην καλύτερη των περιπτώσεων, οι πόλεις έχουν δώσει τη δυνατότητα στους ανθρώπους να προοδεύσουν κοινωνικά και οικονομικά. Το να διατηρήσουμε, ωστόσο, τις πόλεις με τέτοιο τρόπο ώστε να δημιουργούνται θέσεις εργασίας και να προάγεται η ευημερία χωρίς την ταυτόχρονη κατάχρηση γης και την κατασπατάληση πόρων είναι μία πρόκληση από μόνο του.Κάποιες από τις συχνές προκλήσεις που αντιμετωπίζουν τα αστικά κέντρα είναι η κυκλοφοριακή συμφόρηση, η έλλειψη κονδυλίων για την παροχή βασικών υπηρεσιών καθώς και η έλλειψη επαρκούς στέγασης και η υποβάθμιση των υποδομών. Οι προκλήσεις που αντιμετωπίζουν οι πόλεις μπορούν να ξεπεραστούν με τέτοιο τρόπο ώστε να συνεχίσουν να ακμάζουν και να αναπτύσσονται, βελτιώνοντας ταυτόχρονα τη χρήση πόρων και μειώνοντας τη μόλυνση και τη φτώχεια. Το μέλλον το οποίο θέλουμε, είναι ένα μέλλον όπου οι πόλεις θα προσφέρουν ευκαιρίες για όλους, πρόσβαση σε υπηρεσίες, ενέργεια, στέγαση, μεταφορές κ.ά.

Το 2015 ο ΟΗΕ υιοθέτησε τους 17 Στόχους της Αειφόρου Ανάπτυξης. Ανάμεσα σε άλλους στόχους (όπως, λόγου χάρη, την εξάλειψη της φτώχειας και της πείνας ή την επίτευξη ισότητας των φύλων) που πρέπει να εκπληρωθούν έως το 2030, ο ενδέκατος επιδιώκει να πετύχει να «γίνουν οι πόλεις και οι ανθρώπινοι οικισμοί συμπεριληπτικοί, ασφαλείς, ανθεκτικοί και βιώσιμοι». Για να αποκτήσουν οι πόλεις ανθεκτικότητα πρέπει να έχουν συγκεκριμένα βασικά χαρακτηριστικά έτσι ώστε να μπορέσουν να ανταποκριθούν. Τα πιο σημαντικά αφορούν την ασφαλή και προσιτή κατοικία, τα βιώσιμα και οικονομικά συστήματα μεταφοράς, τη συμπεριληπτική αστικοποίηση, την προστασία της πολιτιστικής και φυσικής κληρονομιάς του κόσμου, την μείωση των αρνητικών επιπτώσεων από φυσικές καταστροφές, την παροχή πρόσβασης σε ασφαλείς και χωρίς αποκλεισμούς χώρους πρασίνου και δημόσιους χώρους. Ο ΟΗΕ οριοθετεί τα παραπάνω με συγκεκριμένους στόχους και δείκτες. 

Οι ανθεκτικές πόλεις οφείλουν να προάγουν:

Επικοινωνία και Συνεργασία: να προωθούν την ανοικτή επικοινωνία και την συνεργασία μεταξύ των διαφόρων επιπέδων της κοινωνίας, καθώς και μεταξύ των δημόσιων και ιδιωτικών οντοτήτων.
Συνοχή και Κοινωνική Ενσωμάτωση: να διασφαλίζουν ότι όλοι οι κάτοικοι, ανεξαρτήτως κοινωνικού, οικονομικού και πολιτισμικού υποβάθρου, έχουν ίση πρόσβαση σε υπηρεσίες, ευκαιρίες και προστασία.
Αειφορία: να ενθαρρύνουν την αειφόρο ανάπτυξη και την χρήση πόρων με τρόπο που διατηρεί το περιβάλλον και εξασφαλίζει μακροπρόθεσμη βιωσιμότητα.
Υποδομές και Τεχνολογία: να επενδύουν σε υποδομές που αντέχουν σε διάφορες απειλές και χρησιμοποιούν την τεχνολογία για να βελτιώσουν την απόκρισή τους σε κρίσεις.
Οικονομική Ανθεκτικότητα: να προάγουν την οικονομική ποικιλομορφία και την διαχείριση του κινδύνου, έτσι ώστε να αντέχουν σε οικονομικές αστάθειες.
Προγραμματισμό και Προετοιμασία: να αναπτύσσουν σχέδια και προγράμματα για την διαχείριση κινδύνων και την προετοιμασία για κρίσεις και καταστάσεις έκτακτης ανάγκης.
Διαφάνεια και Ανοικτή Διακυβέρνηση: να προωθούν την διαφάνεια και την ανοικτή διακυβέρνηση για την ενίσχυση της εμπιστοσύνης του κοινού και την αποτελεσματική λήψη αποφάσεων.
Εκπαίδευση και Ευαισθητοποίηση: να επενδύουν στην εκπαίδευση και την ευαισθητοποίηση του κοινού σχετικά με τους κινδύνους και τις δράσεις αυτοπροστασίας.
Επανόρθωση και Ανάκαμψη: να έχουν σχέδια για την ανάκαμψη μετά από κρίσεις και την ανοικοδόμηση της κοινότητας.
Προσαρμογή σε αλλαγές: να είναι ικανές να προσαρμόζονται σε αλλαγές στο περιβάλλον, όπως κλιματικές αλλαγές ή νέες προκλήσεις.
Με την έλευση της ιδέας των έξυπνων πόλεων, η τεχνολογία πληροφοριών και επικοινωνιών και ειδικότερα η χρήση της Τεχνητής Νοημοσύνης ενισχύει ολοένα και περισσότερο τον τρόπο οργάνωσης και λειτουργίας των δήμων και την ευημερία των κατοίκων της πόλης ως απάντηση στην αστική ανάπτυξη.Δεν υπάρχει σχεδόν κανένα πεδίο της ανθρώπινης δραστηριότητας, στο οποίο η ψηφιακή τεχνολογία να μην έχει έστω και μια εφαρμογή (E. Schoenherr, Steven 2004). Με αυτόν τον τρόπο αποκτήθηκε η δυνατότητα δημιουργίας «έξυπνων» πόλεων οι οποίες πρόκειται να χρησιμοποιούν την Τεχνητή Νοημοσύνη για να πετύχουν την βελτίωση της ζωής των πολιτών, την αποδοτικότητα των υποδομών, έτσι ώστε να καλύπτονται οι ανάγκες τους, πάντα με σεβασμό και αγάπη προς το περιβάλλον.

Σκοπός και στόχοι του έργου

Σκοπός του έργου είναι η δημιουργία μιας αειφόρου και συμπεριλιπτικής πόλης που θα χρησιμοποιεί την Τεχνητη Νοησμοσύνη για να δημιουργεί καταλληλες συνθήκες διαβίωσης σε όλους τους πολίτες. Μιας πόλης που θα διαθέτει αντιπλημμυρικά έργα, έξυπνο φωτισμό, αυτόματες ταίστρες για ζώα, μετεωρολογικό σταθμό και άλλες εφαρμογές ειδικές για άτομα με αναπηρία.  

Στόχοι ως προς γνώσεις , δεξιότητες στάσεις και σύνδεση με νέο αναλυτικό πρόγραμμα για το Νηπιαγωγείο

Ως προς τις γνώσεις να κατανοήσουν ότι:  οι ατομικές τους επιλογές έχουν αντίκτυπο στο περιβάλλον, κοινωνικό και φυσικό μέσω της δημιουργικής αναπαράστασης του άμεσου και έμμεσου περιβάλλοντος, είναι σημαντικό να συμμετέχουν στις διαδικασίες λήψης αποφάσεων

Ως προς τις δεξιότητες: να καλλιεργηθεί η ανάγκη για διερεύνηση και καταγραφή των παραγόντων που διαμορφώνουν την ατομική και κοινωνική εμπειρία μέσα από τη συγκριτική διερεύνηση των κοινωνικών καταστάσεων και των περιβαλλοντικών φαινομένων που συνδέονται με την ανθρώπινη δραστηριότητα, προσαρμόζοντας τις ατομικές τους ανάγκες στις ανάγκες των ευρύτερων οικοσυστημάτων, τόσο σε τοπικό όσο και σε παγκόσμιο επίπεδο, για πιο βιώσιμους ανθρώπινους οικισμούς, αισθανόμενοι υπεύθυνοι για τις περιβαλλοντικές και κοινωνικές επιπτώσεις του τρόπου ζωής τους. Να χρησιμοποιηθεί το κατάλληλο εξειδικευμένου λεξιλογίου, για τη συλλογή, ανάλυση, ερμηνεία και παρουσίαση δεδομένων με πολλαπλές μορφές, για τη διατύπωση και τον έλεγχο των υποθέσεων, για τη δημιουργία συνδέσεων ποσοτικής, ποιοτικής και αιτιώδους σχέσης, για την επιλογή της βέλτιστης λύσης (απόφασης) και τη διατύπωση συμπερασμάτων που αφορούν το άτομο και την ομάδα, για υπεύθυνη συμπεριφορά.

Ως προς τις στάσεις: να δοθεί έμφαση στην κατανόηση του εαυτού τους και τη σημασία θετικής αλληλεπίδρασης με τους άλλους ανθρώπους ώστε να συνδημιουργήσουν  μια ασφαλή, ανθεκτική, βιώσιμη και χωρίς αποκλεισμούς κοινότητα, για ανάπτυξη πανανθρώπινων αξιών, όπως υπευθυνότητα, σεβασμός, αλληλεγγύη εφαρμόζοντας δημοκρατικές διαδικασίες στις αποφάσεις για το σχεδιασμό των έργων βιωσιμότητας σύμφωνα με τις ανάγκες της κοινότητας . 

Σύνδεση με το Νέο Αναλυτικό Πρόγραμμα Σπουδών

Α’ Θεματικό πεδίο: Παιδί και Επικοινωνία (Γλώσσα, ΤΠΕ)
Β’ Θεματικό πεδίο: Παιδί, Εαυτός και Κοινωνία (Προσωπική και Κοινωνικοσυναισθηματική ανάπτυξη, Κοινωνικές επιστήμες)
Γ’ Θεματικό πεδίο: Παιδί και Θετικές Επιστήμες (Μαθηματικά, Φυσικές επιστήμες)
Δ’ Θεματικό πεδίο: Παιδί, Σώμα, Δημιουργία και Έκφραση (Τέχνες)
Τα παιδιά θα ενεπλακούν ενεργά σε δράσεις, οι οποίες θα βασιστούν στη διερεύνηση και στο παιχνίδι, προάγοντας τη συνεργασία και λαμβάνοντας υπόψη το κοινωνικοπολιτισμικό υπόβαθρο και τις διαφοροποιημένες ανάγκες τους.

Μεθοδολογία

Η συλλογή δεδομένων θα γίνει βασισμένη στη μέθοδο της άμεσης παρατήρησης ενώ ο σχεδιασμός της δράσης θα στηριχθεί στην μέθοδο της επίλυσης προβλήματος. Μια διδακτική μέθοδος που ενσωματώνει ικανότητες υψηλού επιπέδου, αλλά και μεταγνωστικές ικανότητες εμπλέκοντας στοιχεία κινήτρου και συμπεριφοράς όπως προσπάθεια, επιμονή, εμπλοκή (Γιαννίτση, 2019). Σύμφωνα με την Καλοπούλου τα στάδια της διαδικασίας μετά τον εντοπισμό του προβλήματος είναι:
1.	Να καθοριστούν οι στόχοι για τη διερεύνηση του προβλήματος
2.	Να γίνει συλλογή πληροφοριών σχετικά με το πρόβλημα
3.	Να διερευνηθούν εναλλακτικές λύσεις, δηλαδή τι θα μπορούσε να γίνει στο σπίτι, στη γειτονιά, στην τάξη, στο πόλη που ζούμε
4.	Να βρεθεί η πιο κατάλληλη λύση
5.	Να συγκροτηθεί σχέδιο δράσης για την υλοποίηση της λύσης (τι θα κάνω και πως).
6.	Να υλοποιηθεί το σχέδιο δράσης.
7.	Να αξιολογηθεί.
Η PBL αποτελεί ένα μαθητοκεντρικό μοντέλο διδασκαλίας στο οποίο οι εκπαιδευόμενοι οικοδομούν τα νέα γνωστικά σχήματα μέσα από την επίλυση ενός ημιδομημένου προβλήματος (Hmelo-Silver, 2004). Στο μοντέλο της PBL οι εκπαιδευόμενοι, μέσα από μία διαδικασία αυτοκατευθυνόμενης μάθησης, εργάζονται σε ατομικό αλλά και σε ομαδικό επίπεδο, εφαρμόζοντας τις ήδη υπάρχουσες γνώσεις για την επίλυση ενός συγκεκριμένου προβλήματος. Στο τέλος της μαθησιακής διαδικασίας αναστοχάζονται και αξιολογούν την πρότυπη λύση καθώς και τις στρατηγικές μάθησης που χρησιμοποίησαν για να καταλήξουν σε αυτή. 
Η διαδικασία της επίλυσης προβλήματος εμπεριέχει δύο επιμέρους πτυχές, το γνωστικό πρόβλημα και τη διαδικασία της επίλυσής του (Kwan, 2019). O ρόλος του εκπαιδευτικού δεν περιορίζεται στη μετάδοση γνώσεων, αλλά λειτουργεί περισσότερο ως διευκολυντής, καθοδηγώντας τους εκπαιδευόμενους κατά την ερευνητική διαδικασία της επίλυσης του προβλήματος. Οι κύριοι στόχοι της PBL είναι η ανάπτυξη ικανοτήτων όπως η κριτική σκέψη, η επίλυση προβλήματος, η αυτοκατευθυνόμενη μάθηση, οι δεξιότητες συνεργασίας και η ενεργοποίηση των εσωτερικών κινήτρων μάθησης (Hmelo-Silver & Eberbach, 2011). 
Σύμφωνα με τον Barrows (1996), αν και έχουν αναπτυχθεί ποικίλες παραλλαγές του μοντέλου της PBL, στην πλειονότητα τους εντοπίζονται τα παρακάτω κοινά χαρακτηριστικά: (1) μαθητοκεντρική κατεύθυνση του μοντέλου, (2) ομαδική εργασία, (3) υποστηρικτικός ρόλος του εκπαιδευτικού, (4) ύπαρξη ενός ημιδομημένου προβλήματος, (5) ανάπτυξη δεξιοτήτων επίλυσης προβλήματος και (6) οικοδόμηση της γνώσης μέσω της αυτοκατευθυνόμενης μάθησης. 
Μέσω αυτής, οι μαθητές θα σχεδιάσουν μια πόλη για όλους, θα καταγράψουν τις ανάγκες αλλά και τις παροχές που πρέπει να διαθέτει. Θα γίνει, αρχικά, μια ανίχνευση πρότερων γνώσεων των παιδιών για το τι σημαίνει αειφόρος και συμπεριληπτική πόλη. Θα γίνει αναζήτηση στο διαδίκτυο των εφαρμογών τεχνητής νοημοσύνης που βοηθούν στην κατεύθυνση αυτή. Στη συνέχεια θα σχεδιαστεί η πόλη και θα αξιοποιηθούν τα υλικά που προτείνονται παρακάτω.  Κατά τη διάρκεια του σχεδιασμού των πόλεων θα ενισχυθεί η μαθησιακή διαδικασία καθώς μέσα από αυτή τα παιδιά συνεργάζονται, διερευνούν, ασκούν κριτική και εκφράζουν απόψεις σε ποικίλα  προβλήματα προς επίλυση, που μπορεί να αντιμετωπίζει μία πόλη, αξιοποιώντας προσωπικά βιώματα και εμπειρίες.

Λίστα προτεινόμενου εξοπλισμού
2 Micro:bit v2 starter kits micro:bit v2 starter:kit  29,80 ευρώ επί δύο
Smart Home Material Pack  12,50 ευρώ
Classroom Smart Home Kit  50,00 ευρώ
Micro:bit Smart City Kit 68,00 ευρώ
Μicro:bit Smart Health Kit 69,90 ευρώ
Σύνολο: 260 ευρώ





